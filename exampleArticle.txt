Caratteri gotici, miniature dipinte su pergamena e una rilegatura in pregiata pelle rossa con incisa una piccola scritta dorata: Liber Novus. Quest’insolito aspetto da manoscritto medievale ammanta l’esercizio di “immaginazione attiva” che coinvolse Jung dal 1913 al 1930.
Il taglio fortemente esoterico del contenuto, in armonia con la forma, rende difficile la categorizzazione di questo scritto che, da un’analisi superficiale, si palesa come il delirio ragionato di un dotto uomo di mezza età.
Beh, si tratta esattamente di questo.
Dopo aver a lungo frequentato l’irrazionalismo di fine Ottocento, nonché il taoismo e la mistica cristiana, lo psicanalista svizzero sancì definitivamente la rottura con Freud e con la sua negativizzazione dell’inconscio. Tuttavia, quello di Jung non fu solamente un allontanamento dalle teorie freudiane, bensì una presa di distanza radicale dagli assiomi che la modernità si era posta.
Le immagini, le voci, i sussulti dell’inconscio (o per meglio dire, dello spirito del profondo) non significano nulla alla mente razionale dell’uomo moderno. Il primato della ragione è stato posto a fondamento vita umana. Il pensiero-giudizio vince ed impera sull’aspetto irrazionale e volitivo dell’uomo.

“Quello che vi do, non è né una dottrina né un insegnamento. Vi informo della via presa da quest’uomo, della sua via, ma non della vostra. La via è in noi, ma non in dèi, né in dottrine, né in leggi. In noi è la via, la verità e la vita. Guai a coloro che vivono seguendo dei modelli! La vita non è con loro. Se voi vivete seguendo un modello, allora vivrete la vita del modello, ma chi dovrebbe vivere la vostra vita, se non voi stessi? Dunque, vivete voi stessi.”

Forse è proprio questo che dovremmo fare.
Fermarci. Scendere dalle impalcature di questa torre di Babele che abbiamo eretto. Iniziare ad ascoltarci; comprendere che il problema non risiede né nel materiale usato né tanto meno nelle fondamenta, ma nel progettare stesso.
Arrenderci a questa incomprensibilità.
Accettare e vivere la propria singolarità è forse il più grande atto di umanità che possiamo fare.